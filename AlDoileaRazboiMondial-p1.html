<html>
<head>

<meta charset="utf-8" name="viewport" content="width=device-width, initial-scale=1">
<title>Al Doilea Razboi Mondial</title>
<link rel="stylesheet" href="https://fonts.googleapis.com/css?family=Open+Sans">
<link rel="stylesheet" href='https://fonts.googleapis.com/css?family=Josefin+Sans'>
<link rel="stylesheet" href="AlDoileaRazboiMondial.css">

</head>
<body>

	<div class="bar">
		<a class="home" href="..\WW2\AlDoileaRazboiMondial.html">HOME</a>
	    <a style="width:15%;" href="..\WW2\AlDoileaRazboiMondial-EvenAntebelice.html">Evenimente antebelice</a>
		<a href="..\WW2\AlDoileaRazboiMondial-p1.html">Partea I</a>
		<a style="width:10%;" href="..\WW2\AlDoileaRazboiMondial-p2.html">Partea a II-a</a>
	    <a href="..\WW2\AlDoileaRazboiMondial-Urmari.html">Urmări</a>
	    <a href="..\WW2\AlDoileaRazboiMondial-Impactul.html">Impactul</a>
		<a href="..\WW2\AlDoileaRazboiMondial-rezumat.html">Rezumat</a>
	    <a style="float:right; width:6.25%;" href="..\WW2\AlDoileaRazboiMondial-Evaluare.html">Evaluare</a>
	</div>
<h1 class="content">1939</h1>

<p>Războiul a izbucnit în Polonia la 1 septembrie 1939. Franţa şi Anglia şi-au onorat obligaţiile pe care le aveau faţă de aliatul polonez, declarând război Germaniei două zile mai târziu. Şi Australia şi Noua Zeelandă au declarat război în aceeaşi zi, dar datorită diferenţelor de fus orar, ele au fost primele care au intrat în război, nu britanicii. Canada a urmat o săptămână mai târziu.</p>
<p>Polonia, care reuşise doar o mobilizare parţială, având militarii echipaţi cu arme depăşite moral, bazându-se încă pe o cavalerie numeroasă, fără să se bucure de un sprijin activ din partea englezilor şi francezilor, a fost rapid înfrântă de Wehrmachtul superior la toate capitolele: din punct de vedere numeric, al armamentului şi tacticilor. Polonia a fost atacată din trei părţi, din Germania şi din Cehoslovacia ocupată. În conformitate cu înţelegerile secrete din Pactul Molotov-Ribbentrop, Armata Roşie sovietică a invadat Polonia dispre răsărit la 17 septembrie,iar la 22 septembrie Polonia capituleaza teritoriul sau fiind impartit intre Germania si URSS. Guvernul polonez a fost exilat în România, împreună cu tezaurul Băncii Naţionale a Poloniei şi un număr de unităţi ale armatei poloneze. Ultimele unităţi poloneze au încetat rezistenţa la 6 octombrie. În ciuda alianţei care-i lega de Polonia, după declararea războiului, Anglia şi Franţa nu au întreprins acţiuni militare ofensive împotriva Germaniei, cu excepţia unui atac de mică amploare în Saar, urmat de retragere. Această situaţie a durat până în mai 1940, fiind cunoscută cu numele de "războiul ciudat" ("Sitzkrieg"). Forţele poloneze au continuat să lupte împotriva forţelor Axei şi după ce ţara lor a fost ocupată. Un exemplu în această privinţa a fost contribuţia remarcabilă a piloţilor polonezi în Bătălia Angliei.</p>
<p>Uniunea Sovietică şi-a respectat angajamentele luate prin înţelegerile secrete al pactului Molotov-Ribbentrop şi nu i-au atacat pe germani. Stalin era fericit să constate că aprecierile sale cu privire la conflictele dintre duşmanii naturali ai sovieticilor, capitaliştii, se confirmă, aceştia încăierându-se între ei. Mai mult, Uniunea Sovietică a profitat de înfrângerea Poloniei, ocupând partea răsăriteană a ţării şi ucigând la Katyn pe toţi ofiţerii polonezi căzuţi prizonieri. În tot acest timp, SUA nu au intervenit în conflict, opinia publică americană fiind de părere că noul conflict european este „războiul altora”.</p>
<h1 class="content">1940</h1>

<h1 class="content" style="font-size:200%;">Europa</h1>
<p>Germania a invadat Danemarca şi Norvegia la 9 aprilie 1940, în cadrul Operaţiunii Weserübung, care avea scopul declarat să elimine ameninţarea unei invazii aliate în regiune. S-au desfăşurat lupte grele pe mare şi pe uscat, în Norvegia. Forţele britanice, franceze şi poloneze au debarcat în sprijinul norvegienilor în luptele de la Namsos, Åndalsnes şi Narvik. Până la sfârşitul lunii iunie, însă, forţele aliate au fost evacuate, iar armata norvegiană a capitulat. Franţa, Belgia, Olanda şi Luxemburg au fost invadate în 10 mai, punând capăt, astfel, "războiului ciudat", dând startul Bătăliei Franţei. Aliaţii au sperat să poată stabiliza frontul, aşa cum făcuseră şi în Primul Război Mondial, dar s-au dovedit total nepregătiţi să facă faţă tacticilor Blitzkriegului german. În prima fază a războiului, (Operaţiunea Galben), Panzergruppe von Kleist , aparţinând Wehrmachtului, a ocolit linia Maginot şi a spart apărarea Aliaţilor în două, avansând rapid către Canalul Mânecii. Belgia, Luxemburgul şi Olanda au fost ocupate rapid de Grupul de Armată B, iar Corpul expediţionar englez, încercuit în nord, a fost evacuat din Dunkirk în cadrul Operaţiunii Dynamo. Forţele germane au invadat Franţa în cadrul Operaţiunii Roşu, avansând prin spatele liniei Maginot spre coasta Atlanticului. În timp ce unităţile armatei franceze mai luptau încă, un număr de politicieni şi comandanţi militari de frunte au decis că era mai bine ca Franţa să capituleze. Franţa a semnat un armistiţiu cu Germania, în 22 iunie 1940, ceea ce a condus la instalarea unui guvern marionetă la Vichy în zona neocupată a ţării.</p>
<p>În iunie 1940, Uniunea Sovietică a ocupat statele baltice şi a anexat Basarabia şi Bucovina de nord care aparţineau României. Pentru că nu a reuşit să obţină o pace cu Anglia, Germania a început pregătirile pentru invadarea insulelor britanice în cadrul a ceea ce avea să se numească Bătălia Angliei. Luftwaffe şi Royal Air Force au luptat patru luni pentru controlul spaţiului aerian britanic. La început, Luftwaffe avea ca ţintă Centrul de comandă al RAF, dar a ajuns să se rezume la bombardamente sălbatice asupra Londrei. Cum Luftwaffe a eşuat în îndeplinirea scopurilor propuse, Operaţiunea Seelöwe (Leul de Mare) – invazia insulelor britanice – a fost abandonată. Eforturi cel puţin la fel de mari s-au făcut pe mare, în timpul Bătăliei Atlanticului. Într-o campanie pe termen lung, submarinele germane au încercat să priveze Anglia de transporturile absolut necesare apărării a mărfurilor primite din SUA, prin intermediul programului Lend Lease. Submarinele germane au reuşit să reducă într-o proporţie îngrijorătoare capacitatea de transport a flotei britanice, dar Regatul Unit a refuzat să ceară pacea, primul-ministru britanic Winston Churchill afirmând răspicat: "Nu ne vom preda niciodată!". Preşedintele Roosevelt a anunţat o schimbare a poziţiei americane de la "neutră" la "nonbeligerantă ".</p>
<h1 class="content" style="font-size:200%;">Mediterana</h1>
<p>Italia a invadat Grecia la 28 octombrie 1940, atacând din bazele din Albania. Deşi depăşiţi numeric, grecii au respins atacul italian şi au lansat un contraatac la scară mare, avansând adânc în teritoriul albanez. Până la mijlocul lunii decembrie, grecii eliberaseră un sfert din teritoriul albanez.</p>
<p>Campania din Africa de nord a început în 1940, forţele italiene din Libia atacându-le pe cele britanice din Egipt. Se încerca, astfel, transformarea Egiptului într-o posesiune italiană, ţinta principală fiind Canalul Suez, rută vitală de transport maritim. Forţele britanice, indiană şi australiană au contraatacat (Operaţiunea Compas), dar această ofensivă a fost oprită când cea mai mare parte a forţelor Commonwealthului au fost transferate în Grecia pentru a lupta împotriva germanilor. Unităţile germane conduse de generalul Erwin Rommel au debarcat în Libia şi au reluat atacul asupra Egiptului. Italienii au invadat şi cucerit Somalia Britanică în august 1940. Pe de altă parte, declaraţia de război italiană a pus sub semnul întrebării supremaţia maritimă britanică, supremaţie sprijinită pe Gibraltar, Malta şi Alexandria. Gibraltarul nu a fost niciodată atacat direct. În schimb, Alexandria şi, în special, Malta au fost atacate în mod repetat de forţele Axei. Malta a devenit în această perioadă cel mai bombardat loc de pe Pământ.</p>
<h1 class="content" style="font-size:200%;">Asia</h1>
<p>În 1940, Japonia a ocupat Indochina Franceză (Vietnamul), conform unor înţelegeri cu Guvernul de la Vichy, în ciuda opoziţiei Forţelor Franceze Libere, alăturându-se, astfel, agresiunii forţelor Axei, Germania şi Italia. Aceste acţiuni au intensificat conflictul Japoniei cu Statele Unite şi Regatul Unit, care au reacţionat printr-un boicot petrolier.</p>
<h1 class="content">1941</h1>

<p>Guvernul iugoslav a cedat presiunilor italo-germane şi a semnat, la 25 martie 1941, Pactul Tripartit. Au urmat demonstraţii anti-puterile Axei în ţară şi o lovitură de stat care a înlocuit, la 27 martie 1941, guvernul cu un altul pro-Aliaţi. Forţele lui Hitler au invadat Iugoslavia şi Grecia la 6 aprilie 1941. Hitler a trimis, fără nici o tragere de inimă, armata germană să-i sprijine pe italieni în încercarea de cucerire a Greciei, scopul fiind acela de a-i împiedica pe englezi să creeze şi să consolideze un front strategic sudic. Forţele aliate ale Axei au reuşit să-i împingă înapoi pe greci. Trupele britanice au fost aduse din Africa de nord în Grecia pentru a face faţă noului atac, dar au eşuat în încercarea de a preveni cucerirea Greciei de către Axă, fiind apoi evacuate în grabă. La 20 mai 1941 a început Bătălia pentru Creta, prin desantarea (cu ajutorul planoarelor) a vânătorilor de munte şi a paraşutiştilor germani. Au fost folosite, în această operaţiune, 539 de aeronave de transport. Insula Creta era apărată de aproximativ 43.000 de greci, australieni, neozeelandezi şi britanici, nu toţi fiind echipaţi corespunzător. Germanii au atacat simultan pe trei aerodromuri. Atacul a reuşit numai pe unul dintre ele, care a fost cucerit, ceea ce le-a permis germanilor să-şi întărească poziţiile şi să-şi aprovizioneze rapid forţele. Aliaţii au decis, după o săptămână de lupte, că au fost aduse în insulă atât de multe trupe şi provizii germane, încât apărarea insulei nu mai era cu putinţă, 17.000 de soldaţi fiind evacuaţi. Pe insulă au rămas, totuşi, 10.000 de luptători greci şi 500 de britanici, continuând lupta împotriva ocupanţilor germani. Pierderile germane au fost de 6.200 de oameni  din cei 14.000 de soldaţi care au atacat Creta. Pierderile germanilor au fost aşa de ridicate, încât Hitler a luat hotărârea să nu mai aprobe vreodată un desant aerian. Generalul Kurt Student avea să spună mai târziu: "Creta a fost mormântul paraşutiştilor germani". Aliaţii au tras concluziile necesare din această invazie, şi anume că orice desant aerian trebuie să fie sprijinit corespunzător de aviaţie. Aceste concluzii au fost folosite, mai târziu, în timpul debarcării din Normandia.</p>
<p>La 22 iunie 1941, Germania nazistă a declanşat Operaţiunea Barbarossa – invazia Uniunii Sovietice – cea mai mare invazie din istoria omenirii. "Marele Război pentru Apărarea Patriei" a început prin atacul-surpriză al armatelor de panzere (tancuri) germane, care au încercuit şi distrus cea mai mare parte a armatelor sovietice din vest, capturând sau ucigând sute de mii de oameni. Armata Roşie a aplicat tactica pământului pârjolit în retragerea către zona de stepă a Rusiei Europene, pentru a câştiga timp şi pentru a suprasolicita liniile de aprovizionare germane. Intreprinderile industriale au fost demontate şi mutate în zona Munţilor Urali şi în Siberia, în afara razei de acţiune a bombardierelor naziste. Armatele germane au început atacul pe trei direcţii: spre nord, pentru capturarea oraşului Leningrad, către sud, pentru cucerirea Ucrainei, a zonelor bogate în petrol din Caucaz şi a oraşului Stalingrad şi către centru, pentru cucerirea capitalei sovietice, Moscova. Fiecare dintre oraşele-ţintă nu aveau doar o valoare strategică, dar şi una propagandistică importantă. Armata germană nu a fost însă pregătită să ducă un război de lungă durată, fiind obligată să lupte în condiţiile iernii ruseşti. Contraatacurile sovietice i-au zdrobit pe germani în suburbiile Moscovei, debandada trupelor germane fiind cu greu evitată. Aceasta a fost prima mare înfrângere a Wehrmachtului şi unul din punctele de cotitură ale luptei Aliaţilor împotriva Germaniei Naziste. Războiul continuu dintre Finlanda şi Uniunea Sovietică a început prin masive atacuri aeriene sovietice, la scurtă vreme după începerea Operaţiunii Barbarossa, (25 iunie), şi s-a încheiat cu un armistiţiu în 1944. URSS au avut ca aliat în acest război pe britanici, dar nu şi pe americani.</p>
<h1 class="content">1942</h1>

<h1 class="content" style="font-size:200%;">Europa</h1>
<p>În 1942, a fost lansată o ofensivă către Caucaz pentru ocuparea câmpurilor petroliere şi pentru cucerirea oraşului Stalingrad. Asediul Stalingradului s-a întins pe durata mai multor luni, cu numeroase lupte de stradă, care au provocat pierderi uriaşe de vieţi omeneşti de ambele părţi. În timpul nopţii, forţele sovietice erau aprovizionate de pe malul stâng al râului Volga, iar Wehrmachtul s-a împotmolit într-o luptă de uzură, mai ales după ce Armata a VI-a de tancuri a fost scoasă din dispozitivul din faţa oraşului şi a fost trimisă să lupte în Caucaz. În noiembrie, o puternică ofensivă a încercuit armatele germane în raionul Stalingradului, armate care s-au predat în cele din urmă, în frunte cu mareşalul Friedrich Paulus. Promovarea a generalului Paulus de către Hitler la gradul de feldmareşal a fost făcută în speranţa că acest fapt îl va împiedica pe comandantul german să se predea. În întreaga istorie militară germană,niciun mareşal nu fusese capturat viu sau nu se predase în mâinile inamicului. Friedrich Paulus a întrerupt această tradiţie şi s-a predat, 2 februarie, împreună cu supravieţuitorii armatelor germane.</p>
<p>Ca urmare a luptelor de la Stalingrad, oraşul a fost complet distrus, numărul victimelor din rândurile militarilor şi civililor a fost uriaş, Armata a VI-a germană a Wehrmachtului' a încetat să mai existe, alături de germani căzând în prizonierat şi militarii unităţilor româneşti, italiene şi ungare. Ca urmare a înfrângerii de la Stalingrad, Ministrul Propagandei Joseph Goebbels a ţinut vestitul său discurs de la Palatul Sporturilor în care cerea germanilor să se mobilizeze pentru războiul total.</p>
<h1 class="content" style="font-size:200%;">Asia</h1>
 <p>În mai 1942, un atac naval asupra Port Moresby – Noua Guinee, a fost respins de marina aliată în Bătălia din Marea de Corali. Dacă ar fi reuşit capturarea oraşului Port Moresby, Australia s-ar fi aflat în zona razei de acţiune a marinei japoneze. Aceasta a fost prima acţiune încununată de succes împotriva japonezilor şi prima bătălie navală dusă exclusiv de portavioane. Cele două părţi au suferit pierderi mari, egale ca gravitate. O lună mai târziu, invadarea de către japonezi a insulelor Midway a fost evitată datorită succesului decriptorilor aliaţi, care au descifrat mesajele secrete japoneze, marina americană fiind capabilă să pregătească un răspuns pe măsura atacului nipon. Piloţii americani au reuşit scufundarea portavioanelor japoneze, industria japoneză dovedindu-se incapabilă să le înlocuiască rapid. Pierderea a numeroase avioane şi piloţi experimentaţi (mulţi dintre ei participanţi la Atacul de la Pearl Harbor) a fost un handicap pe care japonezii nu l-au mai putut recupera până la sfârşitul războiului. Americanii au pierdut un portavion şi un număr mic de avioane. A fost o victorie totală pentru americani, marina japoneză fiind nevoită să treacă din acest moment în defensivă. În iulie, un atac terestru asupra oraşului Port Moresby a fost dus de-a lungul accidentatului drum Kokoda. Acest atac a fost respins de miliţiile australiene, având printre membrii lor numeroşi tineri slab antrenaţi, care au trebuit să lupte cu îndârjire până la sosirea trupelor regulate australiene, reîntoarse din Africa de Nord, Grecia şi Orientul Mijlociu. În mod uimitor, batalionul al 39-lea australian, depăşit numeric, având în componenţa lui soldaţi neexperimentaţi, a învins armata japoneză formată din 5.000 de soldaţi. Aceasta a fost cea mai importantă victorie din istoria militară australiană. Chiar mai înainte de intrarea SUA în război, Aliaţii căzuseră de acord că înfrângerea Germaniei Naziste era prioritară. Totuşi, forţele SUA au început să atace japonezii în teritoriile pe care le ocupaseră aceştia din urmă, începând cu insula Guadalcanal, având de înfruntat o apărare niponă foarte hotărâtă şi agresivă. La 7 august 1942, Statele Unite au luat cu asalt insula. La sfârşitul lunii august şi începutul lunii septembrie, în timp ce luptele în Guadalcanal continuau cu furie, un atac ambiţios al japonezilor a avut loc în extremitatea estică a Noii Guinee, unde australienii au reuşit o victorie importantă în Golful Milne, prima înfrângere gravă a niponilor. Până la sfârşitul lunii februarie 1943, Guadalcanalul a fost cucerit de americani.</p>



</body>
</html>
